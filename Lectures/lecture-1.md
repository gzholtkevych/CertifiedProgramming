# ЛЕКЦІЯ 1. Надійність програмних систем

Восени 1968 року і 1969 року НАТО організувало конференції, присвячені темі розробки програмного забезпечення, хоча цей термін не був загальновживаним у той час.
Причиною скликання цих конференцій стало те, що (тогочасна) комп’ютерна індустрія мала великі труднощі у створенні великих і складних програмних систем.
(Ця труднощі й досі нікуди не поділася, хоча й дещо змінилися, а проблеми, які вони викликають тільки загострилися).
До участі в цих конференціях запрошували виробників та користувачів комп’ютерів, виробників програмного забезпечення та ведучих науковців.
В певному розумінні можна стверджувати, що ці конференції сфокусували увагу на проблемі, що таке ``надійність'' програмної системи і як її забезпечити в процесі розробки.

Цей курс ми почнемо з обговорення складного і, навіть, суперечливого поняття - поняття надійності для програмної системи.
Мета нашого обговорення - визначити критичну, з точки зору надійності, проблему процесу розробки програмних систем.

Почнемо зі спроби відповісти на питання, чому труднощі розробки програмних систем, які обговорювалися у 1968-1969 роках, і сьогодні залишилися неподоланими.
Більш того на цей час, як вже зазначено, вони навіть загострилися зважаючи на тотальне використання складних програмних систем.

## Системи з інтенсивним використанням програмного забезпечення

Одним з джерел цих труднощів є тренд розвитку сучасної техніки - від засобів, призначених для трансформації або суто матеріальних (енергетичних) потоків,
або суто інформаційних потоків, до засобів, які поєднують ці два види потоків у єдине ціле, з метою досягнення синергетичного ефекту.

Наслідком цього тренду стало виникнення цілих класів технічних систем таких, як вбудовані системи (an embedded system), кібер-фізичні системи (a cyber-physical system), інтернет речей (Internet of Things) тощо.
Загалом технічні системи цих класів можна охарактеризувати як системи з інтенсивним використанням програмного забезпечення (a software intensive system), і трендом є те, що саме такі системи утворюють на сьогодні домінуючий клас технічних систем.

Що ж мається на увазі, коли використовується термін *система з інтенсивним використанням програмного забезпечення*.
Стандарт IEEE-Std-1471-2000 визначає систему з інтенсивним використанням програмного забезпечення, як будь-яку систему, у якій програмне забезпечення істотно впливає на проектування, створення, розгортання, функціонування та подальший розвиток системи в цілому.

Зростання важливості цього класу систем ілюструється наступною таблицею, що використовує [дані компанії IDate](https://www.itea-office.org/attachments/150/ITEA_SIS_in__the_future__Final_Report.pdf)), яка дає частку програмного забезпечення у доданій вартості продукції різних галузей промисловості.

<table width=100% border=1>
<caption style="text-align:center">Частка програмного забезпечення у доданій вартості продукції різних галузей промисловості</caption>
<tr><th rowspan="2">Галузь промисловості</th><th colspan="2">Частка ПЗ у доданій вартості продукції</th></tr>
<tr><th>2002 рік</th><th>2015 рік</th></tr>
<tr><td>Автомобільна промисловість</td><td align=center>3,37%</td><td align=center>6,41%</td></tr>
<tr><td>Аерокосмічна прмисловість</td><td align=center>9,38%</td><td align=center>12,06%</td></tr> 
<tr><td>Побутова електроніка</td><td align=center>7,98%</td><td align=center>11,40%</td></tr>
<tr><td>Виробництво медичного обладнання</td><td align=center>6,25%</td><td align=center>9,90%</td></tr>
<tr><td><b>Автоматизація</b></td><td align=center><b>1,00%</b></td><td align=center><b>1,50%</b></td></tr>
<tr><td>Виробництво телекомунікаційного обладнання</td><td align=center>13,00%</td><td align=center>16,25%</td></tr>
</table>

Для системи з інтенсивним використанням програмного забезпечення коректне функціонування програмних компонентів такої системи є критичним для забезпечення коректного функціонування системи в цілому.
Наслідками некоректного функціонування програмних компонентів можуть бути впливи на системне оточення, які можна характеризувати як техногенні катастрофи.

Ось низка відомих інцидентів.

1. 4 червня 1996 року Європейська космічна агенція запустила ракету-носій сімейства ``Аріан'', призначену для виведення корисного навантаження на низьку опорну орбіту.
Ракета, що стартувала з космодрому Куру у Французькій Гвіані, через 37 секунд після зльоту вибухнула у повітрі, засіявши околиці уламками. На щастя, ніхто не постраждав. Фахівці підозрювали витік палива чи проблеми з електронікою.
Але все виявилося набагато прозаїчнішим: помилка в програмному забезпеченні модуля управління призвела до самознищення ракети. Мільйони євро згоріли в повітрі через помилку в коді.
1. 2013 року капіталізація великої інвестиційної компанії Knight Capital становила кілька мільярдів доларів. Вона цілком справедливо вважалася однією з найуспішніших інвестиційних груп у США.
Проте всього за півгодини її фінансовий успіх перетворився на спогад: збій комп'ютерної програми призвів до повного банкрутства компанії. 
Комп'ютери почали неконтрольовано купувати та продавати мільйони акцій, допоки трейдери безпорадно стукали по клавішах.
За феєрично короткий час Knight Capital втратила півмільярда доларів.
Підсумком збою стало падіння акцій компанії на 75\% - всього за 2 дні перспективна компанія практично повністю збанкрутувала.
1. У 80-ті роки минулого століття мінімум 6 пацієнтів один за одним померли від отримання великої дози рентгенівського випромінювання під час лікування з використанням апарату для променевої терапії Therac-25, що застосовується в процесі лікування раку.
Деякі пацієнти отримали дози в десятки тисяч рад – і все через програмну помилку блоку управління апарату.
Цікаво, що проблему не помічали протягом кількох років.
Експерти, які вивчили систему, встановили, що збій був викликаний помилкою в коді, в результаті якої програма намагалася виконувати ту саму команду багаторазово.
Замість опромінення у медичних дозах пацієнти помирали від передозування радіацією.
Ця програмна помилка вважається однією з найгірших наслідків з вини програмного забезпечення за історію використання комп'ютерів.
1. У серпні 2014 року протягом 45 хвилин сервери Amazon – загальновідомого найбільшого у світі сайту серед тих, хто продає товари та послуги через Інтернет – були недоступні через відключення електрики.
Спочатку аварія, викликана сильною грозою, посилилася численними ускладненнями у вигляді програмних помилок, що раптово спливли, в результаті чого стався каскадний збій.
За час простою сайт втратив близько \$5 млн. На щастя, сайт більш ніж серйозно підходить до безпеки даних, тому рядові користувачі не втратили ні грошей, ні вже оплачених, але ще не доставлених замовлень.
1. До чого може призвести маленька, непомітна помилка в програмному забезпеченні для моніторингу роботи обладнання General Electric Energy?
2003 року приблизно третина штатів США залишилася без електроенергії взагалі.
Світла не було не лише у будинках громадян, а й у лікарнях, школах, на вокзалах. Не працювали комп'ютери у поліцейських дільницях, не функціонували радари сил протиповітряної оборони, літаки не могли піднятися зі злітних смуг.
Гірше того: замовкли диспетчерські вежі, і кілька страшних годин літаки, що знаходяться в повітрі, не могли сісти. Глобальний каскадний збій, спричинений непомітною помилкою, спричинив одне з наймасштабніших відключень електроенергії в історії.
1. Через виявлену в 2013 році помилку у програмному забезпеченні систем контролю польотів керівництву авіаперевізника American Airlines довелося повернути на землю абсолютно всі свої літаки.
Збій виник у системі бронювання квитків, коли внаслідок злиття кількох авіакомпаній дві існуючі системи об'єдналися в одну.
Проблема з керуванням польотами виникла після того, як спроба об'єднати платформи, написані різними мовами програмування, провалилася.

## Концепція надійності (dependability)

[Велика українська енциклопедія](https://vue.gov.ua/%D0%9D%D0%B0%D0%B4%D1%96%D0%B9%D0%BD%D1%96%D1%81%D1%82%D1%8C) визначає надійність, як властивість технічних об'єктів зберігати у часі в установлених межах значення всіх параметрів, які характеризують здатність виконувати потрібні функції в заданих режимах та умовах застосування, технічного обслуговування (ТО), зберігання та транспортування.

[Стандарт ДСТУ 2860-94](https://dnaop.com/html/2273/doc-\%D0\%94\%D0\%A1\%D0\%A2\%D0\%A3_2860-94) визначає надійність, як властивість технічних об'єктів зберігати протягом встановленого часу значення всіх параметрів, які характеризують здатність виконувати потрібні функції в заданих режимах та умовах застосування, технічного обслуговування, зберігання та транспортування.

Тобто, обидва джерела дають майєже ідентичні визначення надійності технічних\linebreak об'єктів.
Однак аналіз цих визначень дозволяє встановити, що надійність розглядається не як властивість притаманна технічному об'єкту безвідносно до часу його функціонування, а як властивість, що притаманна технічному об'єкту тільки протягом певного інтервала часу.

Причиною такого обмеження є об'єктивні процеси фізичного старіння матеріальних об'єктів, що призводять до зміни властивостей цих об'єктів з плином часу.
Натомість, програми, як об'єкти інформаційні, а не матеріальні, не підлягають впливам процесів фізичного старіння. Зважаючи на це, часові обмеження періоду функціонування втрачають сенс.

Слід зазначити, що англомовні джерела використовують два терміни "reliability" та "dependability", які обидва перекладаються українською як надійність.
International Electrotechnical Commission (IEC) визначє [надійність (reliability)](https://www.electropedia.org/iev/iev.nsf/display?openform&ievref=192-01-24), як "ability to perform as required, without failure, for a given time interval, under given conditions".
Тобто термін надійність (reliability) визначається так само, як визначає термін надійність стандарт ДСТУ 2860-94.

Натомість, IEC визначає термін [надійність (dependability)](https://www.electropedia.org/iev/iev.nsf/display?openform&ievref=192-01-22), як "ability to perform as and when required".

Тобто термін надійність (reliability) має ймовірностний характер і оцінюється зазвичай, як вірогідність коректного функціонування системи протягом певного інтервалу часу, а термін надійність (dependability), натомість, має якісний характер і розділяє системи на ті, функціонування яких є коректним (гідні довіри), і ті, функціонування яких є некоректним.

Тому IEC вважає, що термін надійність (dependability) посилається на комплексну характеристику системи, що може бути описана моделлю надійності (dependability), яка є концептуальною основою, що використовується для оцінки та забезпечення надійності, доступності, безпеки та інших відповідних атрибутів системи.
Це забезпечує системний підхід до проектування та оцінки систем з точки зору відповідності певним вимогам до надійності.
Модель надійності (dependability) має важливе значення для побудови складних систем, про які заслуговують на довіру щодо їх функціонування за призначенням у різних умовах.

Ключовими компонентами моделі надійності (dependability) є:
- надійність (reliability) - цей аспект оцінює ймовірність того, що система виконуватиме заплановану функцію без збоїв протягом певного періоду часу.
Його часто вимірюють за допомогою середнього часу напрацювання на відмову (MTBF) або частоти відмов.
- доступність (availability) вимірює частку часу, протягом якого система працює та доступна.
Включає такі фактори, як планове технічне обслуговування, простої через збої та час відновлення.
- безпека (safety) - цей аспект безпеки зосереджений на запобіганні нещасним випадкам, травмам і втраті життя чи власності.
Це включає визначення потенційних небезпек, аналіз ризиків і впровадження заходів для їх зменшення.
- безпека (security) - цей аспект безпеки зосереджений на захисті від несанкціонованого доступу, атак і витоку даних.
Це включає такі заходи, як шифрування, контроль доступу та системи виявлення вторгнень.
- ремонтопридатність (maintainability) означає, наскільки легко систему можна відремонтувати, оновити або модифікувати.
Врахову.nmcz такі фактори, як середній час до ремонту (MTTR) і легкість діагностики проблем.

Надмірність: включення резервування означає наявність резервних компонентів або систем, які можуть взяти на себе роботу в разі збою, підвищуючи надійність системи.

Відмовостійкість: відмовостійкість — це здатність системи продовжувати належну роботу навіть за наявності несправностей або збоїв.

Тестування та валідація: Це передбачає низку випробувань та перевірок, щоб переконатися, що продуктивність системи відповідає визначеним вимогам до надійності.
